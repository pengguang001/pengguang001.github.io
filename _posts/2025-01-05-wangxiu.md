---
layout: post
title: 诫子书
---

{{ page.title }}
================

<p class="meta">王修［三国］</p>

自汝行之后，恨恨不乐，何哉？我实老矣，所恃汝等也，皆不在目前，意遑遑也。

人之居世，忽去便过。日月可爱也！故禹不爱尺璧而爱寸阴。时过不可还，若年大不可少也。欲汝早之，未必读书，并学作人。汝今逾郡县，越山河，离兄弟，去妻子者，欲令见举动之宜效高人远节，闻一得三，志在“善人”。左右不可不慎，善否之要，在此际也。行止与人，务在饶之。言思乃出，行详乃动，皆用情实道理，违斯败矣。

父欲令子善，唯不能杀身，其余无惜也。
